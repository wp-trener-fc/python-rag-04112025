{
    "title": "Rzeczpospolita",
    "content": [
        {
            "article": "1",
            "text": "Rzeczpospolita Polska jest dobrem wspólnym wszystkich obywateli."
        },
        {
            "article": "2",
            "text": "Rzeczpospolita Polska jest demokratycznym państwem prawnym, urzeczywistniającym zasady sprawiedliwości społecznej."
        },
        {
            "article": "3",
            "text": "Rzeczpospolita Polska jest państwem jednolitym."
        },
        {
            "article": "4",
            "text": "Władza zwierzchnia w Rzeczypospolitej Polskiej należy do Narodu.\n\nNaród sprawuje władzę przez swoich przedstawicieli lub bezpośrednio."
        },
        {
            "article": "5",
            "text": "Rzeczpospolita Polska strzeże niepodległości i nienaruszalności swojego terytorium, zapewnia wolności i prawa człowieka i obywatela oraz bezpieczeństwo obywateli, strzeże dziedzictwa narodowego oraz zapewnia ochronę środowiska, kierując się zasadą zrównoważonego rozwoju."
        },
        {
            "article": "6",
            "text": "Rzeczpospolita Polska stwarza warunki upowszechniania i równego dostępu do dóbr kultury, będącej źródłem tożsamości narodu polskiego, jego trwania i rozwoju.\n\nRzeczpospolita Polska udziela pomocy Polakom zamieszkałym za granicą w zachowaniu ich związków z narodowym dziedzictwem kulturalnym."
        },
        {
            "article": "7",
            "text": "Organy władzy publicznej działają na podstawie i w granicach prawa."
        },
        {
            "article": "8",
            "text": "Konstytucja jest najwyższym prawem Rzeczypospolitej Polskiej.\n\nPrzepisy Konstytucji stosuje się bezpośrednio, chyba że Konstytucja stanowi inaczej."
        },
        {
            "article": "9",
            "text": "Rzeczpospolita Polska przestrzega wiążącego ją prawa międzynarodowego."
        },
        {
            "article": "10",
            "text": "Ustrój Rzeczypospolitej Polskiej opiera się na podziale i równowadze władzy ustawodawczej, władzy wykonawczej i władzy sądowniczej.\n\nWładzę ustawodawczą sprawują Sejm i Senat, władzę wykonawczą Prezydent Rzeczypospolitej Polskiej i Rada Ministrów, a władzę sądowniczą sądy i trybunały."
        },
        {
            "article": "11",
            "text": "Rzeczpospolita Polska zapewnia wolność tworzenia i działania partii politycznych. Partie polityczne zrzeszają na zasadach dobrowolności i równości obywateli polskich w celu wpływania metodami demokratycznymi na kształtowanie polityki państwa.\n\nFinansowanie partii politycznych jest jawne."
        },
        {
            "article": "12",
            "text": "Rzeczpospolita Polska zapewnia wolność tworzenia i działania związków zawodowych, organizacji społeczno-zawodowych rolników, stowarzyszeń, ruchów obywatelskich, innych dobrowolnych zrzeszeń oraz fundacji."
        },
        {
            "article": "13",
            "text": "Zakazane jest istnienie partii politycznych i innych organizacji odwołujących się w swoich programach do totalitarnych metod i praktyk działania nazizmu, faszyzmu i komunizmu, a także tych, których program lub działalność zakłada lub dopuszcza nienawiść rasową i narodowościową, stosowanie przemocy w celu zdobycia władzy lub wpływu na politykę państwa albo przewiduje utajnienie struktur lub członkostwa."
        },
        {
            "article": "14",
            "text": "Rzeczpospolita Polska zapewnia wolność prasy i innych środków społecznego przekazu."
        },
        {
            "article": "15",
            "text": "Ustrój terytorialny Rzeczypospolitej Polskiej zapewnia decentralizację władzy publicznej.\n\nZasadniczy podział terytorialny państwa uwzględniający więzi społeczne, gospodarcze lub kulturowe i zapewniający jednostkom terytorialnym zdolność wykonywania zadań publicznych określa ustawa."
        },
        {
            "article": "16",
            "text": "Ogół mieszkańców jednostek zasadniczego podziału terytorialnego stanowi z mocy prawa wspólnotę samorządową.\n\nSamorząd terytorialny uczestniczy w sprawowaniu władzy publicznej. Przysługującą mu w ramach ustaw istotną część zadań publicznych samorząd wykonuje w imieniu własnym i na własną odpowiedzialność."
        },
        {
            "article": "17",
            "text": "W drodze ustawy można tworzyć samorządy zawodowe, reprezentujące osoby wykonujące zawody zaufania publicznego i sprawujące pieczę nad należytym wykonywaniem tych zawodów w granicach interesu publicznego i dla jego ochrony.\n\nW drodze ustawy można tworzyć również inne rodzaje samorządu. Samorządy te nie mogą naruszać wolności wykonywania zawodu ani ograniczać wolności podejmowania działalności gospodarczej."
        },
        {
            "article": "18",
            "text": "Małżeństwo jako związek kobiety i mężczyzny, rodzina, macierzyństwo i rodzicielstwo znajdują się pod ochroną i opieką Rzeczypospolitej Polskiej."
        },
        {
            "article": "19",
            "text": "Rzeczpospolita Polska specjalną opieką otacza weteranów walk o niepodległość, zwłaszcza inwalidów wojennych."
        },
        {
            "article": "20",
            "text": "Społeczna gospodarka rynkowa oparta na wolności działalności gospodarczej, własności prywatnej oraz solidarności, dialogu i współpracy partnerów społecznych stanowi podstawę ustroju gospodarczego Rzeczypospolitej Polskiej."
        },
        {
            "article": "21",
            "text": "Rzeczpospolita Polska chroni własność i prawo dziedziczenia.\n\nWywłaszczenie jest dopuszczalne jedynie wówczas, gdy jest dokonywane na cele publiczne i za słusznym odszkodowaniem."
        },
        {
            "article": "22",
            "text": "Ograniczenie wolności działalności gospodarczej jest dopuszczalne tylko w drodze ustawy i tylko ze względu na ważny interes publiczny."
        },
        {
            "article": "23",
            "text": "Podstawą ustroju rolnego państwa jest gospodarstwo rodzinne. Zasada ta nie narusza postanowień art. 21 i art. 22."
        },
        {
            "article": "24",
            "text": "Praca znajduje się pod ochroną Rzeczypospolitej Polskiej. Państwo sprawuje nadzór nad warunkami wykonywania pracy."
        },
        {
            "article": "25",
            "text": "Kościoły i inne związki wyznaniowe są równouprawnione.\n\nWładze publiczne w Rzeczypospolitej Polskiej zachowują bezstronność w sprawach przekonań religijnych, światopoglądowych i filozoficznych, zapewniając swobodę ich wyrażania w życiu publicznym.\n\nStosunki między państwem a kościołami i innymi związkami wyznaniowymi są kształtowane na zasadach poszanowania ich autonomii oraz wzajemnej niezależności każdego w swoim zakresie, jak również współdziałania dla dobra człowieka i dobra wspólnego.\n\nStosunki między Rzecząpospolitą Polską a Kościołem katolickim określają umowa międzynarodowa zawarta ze Stolicą Apostolską i ustawy.\n\nStosunki między Rzecząpospolitą Polską a innymi kościołami oraz związkami wyznaniowymi określają ustawy uchwalone na podstawie umów zawartych przez Radę Ministrów z ich właściwymi przedstawicielami."
        },
        {
            "article": "26",
            "text": "Siły Zbrojne Rzeczypospolitej Polskiej służą ochronie niepodległości państwa i niepodzielności jego terytorium oraz zapewnieniu bezpieczeństwa i nienaruszalności jego granic.\n\nSiły Zbrojne zachowują neutralność w sprawach politycznych oraz podlegają cywilnej i demokratycznej kontroli."
        },
        {
            "article": "27",
            "text": "W Rzeczypospolitej Polskiej językiem urzędowym jest język polski. Przepis ten nie narusza praw mniejszości narodowych wynikających z ratyfikowanych umów międzynarodowych."
        },
        {
            "article": "28",
            "text": "Godłem Rzeczypospolitej Polskiej jest wizerunek orła białego w koronie w czerwonym polu.\n\nBarwami Rzeczypospolitej Polskiej są kolory biały i czerwony.\n\nHymnem Rzeczypospolitej Polskiej jest Mazurek Dąbrowskiego.\n\nGodło, barwy i hymn Rzeczypospolitej Polskiej podlegają ochronie prawnej.\n\nSzczegóły dotyczące godła, barw i hymnu określa ustawa."
        },
        {
            "article": "29",
            "text": "Stolicą Rzeczypospolitej Polskiej jest Warszawa."
        }
    ]
}