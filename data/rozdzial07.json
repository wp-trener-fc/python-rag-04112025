{
    "title": "Samorząd terytorialny",
    "content": [
        {
            "article": "163",
            "text": "Samorząd terytorialny wykonuje zadania publiczne nie zastrzeżone przez Konstytucję lub ustawy dla organów innych władz publicznych."
        },
        {
            "article": "164",
            "text": "Podstawową jednostką samorządu terytorialnego jest gmina.\n\nInne jednostki samorządu regionalnego albo lokalnego i regionalnego określa ustawa.\n\nGmina wykonuje wszystkie zadania samorządu terytorialnego nie zastrzeżone dla innych jednostek samorządu terytorialnego."
        },
        {
            "article": "165",
            "text": "Jednostki samorządu terytorialnego mają osobowość prawną. Przysługują im prawo własności i inne prawa majątkowe.\n\nSamodzielność jednostek samorządu terytorialnego podlega ochronie sądowej."
        },
        {
            "article": "166",
            "text": "Zadania publiczne służące zaspokajaniu potrzeb wspólnoty samorządowej są wykonywane przez jednostkę samorządu terytorialnego jako zadania własne.\n\nJeżeli wynika to z uzasadnionych potrzeb państwa, ustawa może zlecić jednostkom samorządu terytorialnego wykonywanie innych zadań publicznych. Ustawa określa tryb przekazywania i sposób wykonywania zadań zleconych.\n\nSpory kompetencyjne między organami samorządu terytorialnego i administracji rządowej rozstrzygają sądy administracyjne."
        },
        {
            "article": "167",
            "text": "Jednostkom samorządu terytorialnego zapewnia się udział w dochodach publicznych odpowiednio do przypadających im zadań.\n\nDochodami jednostek samorządu terytorialnego są ich dochody własne oraz subwencje ogólne i dotacje celowe z budżetu państwa.\n\nŹródła dochodów jednostek samorządu terytorialnego są określone w ustawie.\n\nZmiany w zakresie zadań i kompetencji jednostek samorządu terytorialnego następują wraz z odpowiednimi zmianami w podziale dochodów publicznych."
        },
        {
            "article": "168",
            "text": "Jednostki samorządu terytorialnego mają prawo ustalania wysokości podatków i opłat lokalnych w zakresie określonym w ustawie."
        },
        {
            "article": "169",
            "text": "Jednostki samorządu terytorialnego wykonują swoje zadania za pośrednictwem organów stanowiących i wykonawczych.\n\nWybory do organów stanowiących są powszechne, równe, bezpośrednie i odbywają się w głosowaniu tajnym. Zasady i tryb zgłaszania kandydatów i przeprowadzania wyborów oraz warunki ważności wyborów określa ustawa.\n\nZasady i tryb wyborów oraz odwoływania organów wykonawczych jednostek samorządu terytorialnego określa ustawa.\n\nUstrój wewnętrzny jednostek samorządu terytorialnego określają, w granicach ustaw, ich organy stanowiące."
        },
        {
            "article": "170",
            "text": "Członkowie wspólnoty samorządowej mogą decydować, w drodze referendum, o sprawach dotyczących tej wspólnoty, w tym o odwołaniu pochodzącego z wyborów bezpośrednich organu samorządu terytorialnego. Zasady i tryb przeprowadzania referendum lokalnego określa ustawa."
        },
        {
            "article": "171",
            "text": "Działalność samorządu terytorialnego podlega nadzorowi z punktu widzenia legalności.\n\nOrganami nadzoru nad działalnością jednostek samorządu terytorialnego są Prezes Rady Ministrów i wojewodowie, a w zakresie spraw finansowych regionalne izby obrachunkowe.\n\nSejm, na wniosek Prezesa Rady Ministrów, może rozwiązać organ stanowiący samorządu terytorialnego, jeżeli organ ten rażąco narusza Konstytucję lub ustawy."
        },
        {
            "article": "172",
            "text": "Jednostki samorządu terytorialnego mają prawo zrzeszania się.\n\nJednostka samorządu terytorialnego ma prawo przystępowania do międzynarodowych zrzeszeń społeczności lokalnych i regionalnych oraz współpracy ze społecznościami lokalnymi i regionalnymi innych państw.\n\nZasady, na jakich jednostki samorządu terytorialnego mogą korzystać z praw, o których mowa w ust. 1 i 2, określa ustawa."
        }
    ]
}
