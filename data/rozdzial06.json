{
    "title": "Rada Ministrów i administracja rządowa",
    "content": [
        {
            "article": "146",
            "text": "Rada Ministrów prowadzi politykę wewnętrzną i zagraniczną Rzeczypospolitej Polskiej.\n\nDo Rady Ministrów należą sprawy polityki państwa nie zastrzeżone dla innych organów państwowych i samorządu terytorialnego.\n\nRada Ministrów kieruje administracją rządową.\n\nW zakresie i na zasadach określonych w Konstytucji i ustawach Rada Ministrów w szczególności:\n\n1) zapewnia wykonanie ustaw,\n\n2) wydaje rozporządzenia,\n\n3) koordynuje i kontroluje prace organów administracji rządowej,\n\n4) chroni interesy Skarbu Państwa,\n\n5) uchwala projekt budżetu państwa,\n\n6) kieruje wykonaniem budżetu państwa oraz uchwala zamknięcie rachunków państwowych i sprawozdanie z wykonania budżetu,\n\n7) zapewnia bezpieczeństwo wewnętrzne państwa oraz porządek publiczny,\n\n8) zapewnia bezpieczeństwo zewnętrzne państwa,\n\n9) sprawuje ogólne kierownictwo w dziedzinie stosunków z innymi państwami i organizacjami międzynarodowymi,\n\n10) zawiera umowy międzynarodowe wymagające ratyfikacji oraz zatwierdza i wypowiada inne umowy międzynarodowe,\n\n11) sprawuje ogólne kierownictwo w dziedzinie obronności kraju oraz określa corocznie liczbę obywateli powoływanych do czynnej służby wojskowej,\n\n12) określa organizację i tryb swojej pracy."
        },
        {
            "article": "147",
            "text": "Rada Ministrów składa się z Prezesa Rady Ministrów i ministrów.\n\nW skład Rady Ministrów mogą być powoływani wiceprezesi Rady Ministrów.\n\nPrezes i wiceprezes Rady Ministrów mogą pełnić także funkcję ministra.\n\nW skład Rady Ministrów mogą być ponadto powoływani przewodniczący określonych w ustawach komitetów."
        },
        {
            "article": "148",
            "text": "Prezes Rady Ministrów:\n\n- reprezentuje Radę Ministrów,\n- kieruje pracami Rady Ministrów,\n- wydaje rozporządzenia,\n- zapewnia wykonywanie polityki Rady Ministrów i określa sposoby jej wykonywania,\n- koordynuje i kontroluje pracę członków Rady Ministrów,\n- sprawuje nadzór nad samorządem terytorialnym w granicach i formach określonych w Konstytucji i ustawach,\n- jest zwierzchnikiem służbowym pracowników administracji rządowej."
        },
        {
            "article": "149",
            "text": "Ministrowie kierują określonymi działami administracji rządowej lub wypełniają zadania wyznaczone im przez Prezesa Rady Ministrów. Zakres działania ministra kierującego działem administracji rządowej określają ustawy.\n\nMinister kierujący działem administracji rządowej wydaje rozporządzenia. Rada Ministrów, na wniosek Prezesa Rady Ministrów, może uchylić rozporządzenie lub zarządzenie ministra.\n\nDo przewodniczącego komitetu, o którym mowa w art. 147 ust. 4, stosuje się odpowiednio przepisy odnoszące się do ministra kierującego działem administracji rządowej."
        },
        {
            "article": "150",
            "text": "Członek Rady Ministrów nie może prowadzić działalności sprzecznej z jego obowiązkami publicznymi."
        },
        {
            "article": "151",
            "text": "Prezes Rady Ministrów, wiceprezesi Rady Ministrów i ministrowie składają wobec Prezydenta Rzeczypospolitej następującą przysięgę:\n\n\"Obejmując urząd Prezesa Rady Ministrów (wiceprezesa Rady Ministrów, ministra), uroczyście przysięgam, że dochowam wierności postanowieniom Konstytucji i innym prawom Rzeczypospolitej Polskiej, a dobro Ojczyzny oraz pomyślność obywateli będą dla mnie zawsze najwyższym nakazem.\"\n\nPrzysięga może być złożona z dodaniem zdania \"Tak mi dopomóż Bóg\"."
        },
        {
            "article": "152",
            "text": "Przedstawicielem Rady Ministrów w województwie jest wojewoda.\n\nTryb powoływania i odwoływania oraz zakres działania wojewodów określa ustawa."
        },
        {
            "article": "153",
            "text": "W celu zapewnienia zawodowego, rzetelnego, bezstronnego i politycznie neutralnego wykonywania zadań państwa, w urzędach administracji rządowej działa korpus służby cywilnej.\n\nPrezes Rady Ministrów jest zwierzchnikiem korpusu służby cywilnej."
        },
        {
            "article": "154",
            "text": "Prezydent Rzeczypospolitej desygnuje Prezesa Rady Ministrów, który proponuje skład Rady Ministrów. Prezydent Rzeczypospolitej powołuje Prezesa Rady Ministrów wraz z pozostałymi członkami Rady Ministrów w ciągu 14 dni od dnia pierwszego posiedzenia Sejmu lub przyjęcia dymisji poprzedniej Rady Ministrów i odbiera przysięgę od członków nowo powołanej Rady Ministrów.\n\nPrezes Rady Ministrów, w ciągu 14 dni od dnia powołania przez Prezydenta Rzeczypospolitej, przedstawia Sejmowi program działania Rady Ministrów z wnioskiem o udzielenie jej wotum zaufania. Wotum zaufania Sejm uchwala bezwzględną większością głosów w obecności co najmniej połowy ustawowej liczby posłów.\n\nW razie niepowołania Rady Ministrów w trybie ust. 1 lub nieudzielenia jej wotum zaufania w trybie ust. 2 Sejm w ciągu 14 dni od upływu terminów określonych w ust. 1 lub ust. 2 wybiera Prezesa Rady Ministrów oraz proponowanych przez niego członków Rady Ministrów bezwzględną większością głosów w obecności co najmniej połowy ustawowej liczby posłów. Prezydent Rzeczypospolitej powołuje tak wybraną Radę Ministrów i odbiera przysięgę od jej członków."
        },
        {
            "article": "155",
            "text": "W razie niepowołania Rady Ministrów w trybie art. 154 ust. 3 Prezydent Rzeczypospolitej w ciągu 14 dni powołuje Prezesa Rady Ministrów i na jego wniosek pozostałych członków Rady Ministrów oraz odbiera od nich przysięgę. Sejm w ciągu 14 dni od dnia powołania Rady Ministrów przez Prezydenta Rzeczypospolitej udziela jej wotum zaufania większością głosów w obecności co najmniej połowy ustawowej liczby posłów.\n\nW razie nieudzielenia Radzie Ministrów wotum zaufania w trybie określonym w ust. 1, Prezydent Rzeczypospolitej skraca kadencję Sejmu i zarządza wybory."
        },
        {
            "article": "156",
            "text": "Członkowie Rady Ministrów ponoszą odpowiedzialność przed Trybunałem Stanu za naruszenie Konstytucji lub ustaw, a także za przestępstwa popełnione w związku z zajmowanym stanowiskiem.\n\nUchwałę o pociągnięciu członka Rady Ministrów do odpowiedzialności przed Trybunałem Stanu Sejm podejmuje na wniosek Prezydenta Rzeczypospolitej lub co najmniej 115 posłów większością 3/5 ustawowej liczby posłów."
        },
        {
            "article": "157",
            "text": "Członkowie Rady Ministrów ponoszą przed Sejmem solidarną odpowiedzialność za działalność Rady Ministrów.\n\nCzłonkowie Rady Ministrów ponoszą przed Sejmem również odpowiedzialność indywidualną za sprawy należące do ich kompetencji lub powierzone im przez Prezesa Rady Ministrów."
        },
        {
            "article": "158",
            "text": "Sejm wyraża Radzie Ministrów wotum nieufności większością ustawowej liczby posłów na wniosek zgłoszony przez co najmniej 46 posłów i wskazujący imiennie kandydata na Prezesa Rady Ministrów. Jeżeli uchwała została przyjęta przez Sejm, Prezydent Rzeczypospolitej przyjmuje dymisję Rady Ministrów i powołuje wybranego przez Sejm nowego Prezesa Rady Ministrów, a na jego wniosek pozostałych członków Rady Ministrów oraz odbiera od nich przysięgę.\n\nWniosek o podjęcie uchwały, o której mowa w ust. 1, może być poddany pod głosowanie nie wcześniej niż po upływie 7 dni od dnia jego zgłoszenia. Powtórny wniosek może być zgłoszony nie wcześniej niż po upływie 3 miesięcy od dnia zgłoszenia poprzedniego wniosku. Powtórny wniosek może być zgłoszony przed upływem 3 miesięcy, jeżeli wystąpi z nim co najmniej 115 posłów."
        },
        {
            "article": "159",
            "text": "Sejm może wyrazić ministrowi wotum nieufności. Wniosek o wyrażenie wotum nieufności może być zgłoszony przez co najmniej 69 posłów. Przepis art. 158 ust. 2 stosuje się odpowiednio.\n\nPrezydent Rzeczypospolitej odwołuje ministra, któremu Sejm wyraził wotum nieufności większością głosów ustawowej liczby posłów."
        },
        {
            "article": "160",
            "text": "Prezes Rady Ministrów może zwrócić się do Sejmu o wyrażenie Radzie Ministrów wotum zaufania. Udzielenie wotum zaufania Radzie Ministrów następuje większością głosów w obecności co najmniej połowy ustawowej liczby posłów."
        },
        {
            "article": "161",
            "text": "Prezydent Rzeczypospolitej, na wniosek Prezesa Rady Ministrów, dokonuje zmian w składzie Rady Ministrów."
        },
        {
            "article": "162",
            "text": "Prezes Rady Ministrów składa dymisję Rady Ministrów na pierwszym posiedzeniu nowo wybranego Sejmu.\n\nPrezes Rady Ministrów składa dymisję Rady Ministrów również w razie:\n\n1) nieuchwalenia przez Sejm wotum zaufania dla Rady Ministrów,\n\n2) wyrażenia Radzie Ministrów wotum nieufności,\n\n3) rezygnacji Prezesa Rady Ministrów.\n\nPrezydent Rzeczypospolitej, przyjmując dymisję Rady Ministrów, powierza jej dalsze sprawowanie obowiązków do czasu powołania nowej Rady Ministrów.\n\nPrezydent Rzeczypospolitej, w przypadku określonym w ust. 2 pkt 3, może odmówić przyjęcia dymisji Rady Ministrów."
        }
    ]
}
